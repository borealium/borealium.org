---
title: Nå kan datamaskiner for første gang snakke lulesamisk
author: Ellen Kathrine Bludd
date: '2024-06-25'
type: post
category: information
layout: post.tsx
---

UiTs samiske språkteknologiutviklere har nemlig laget en lulesamisk talesyntese med tre kunstige stemmer. Dette kan bidra til å bevare det unike språket.

{<figure>
  <img src="/static/images/blogs/Silje_Mikkelsen__ddehallatgo_Forstar_vi_hverandre__UIT_19604_Foto_David_Jensen.jpg" />
  <figcaption>Tidligere UiT-student Silja Ingeborg Mikkelsen i lulesamisk kofte. Foto: DAVID JENSEN / UIT</figcaption>
</figure>}

Talesyntese er en funksjon som leser opp tekst på din digitale enhet. Den gjør tekst om til tale og blir derfor også ofte kalt tekst-til-tale. Ved hjelp av talesyntese kan folk nå lytte til det som blir skrevet på nord- og lulesamisk.  Dette er et viktig hjelpemiddel for personer med lese- og skrivevansker eller synsutfordringer.

– Jeg er glad for at moderne teknologi gjør det mulig å ha fungerende talesystemer med høy kvalitet også for minoritetspråk. Vi er veldig fornøyde med at vi nå lanserer talesyntesene og jeg er spent på hvordan lule- og nordsamiskspråklige synes det høres ut når datamaskinen snakker språkene, sier Divvuns taleteknologiekspert Katri Hiovain-Asikainen.

{<figure>
  <img src="/static/images/blogs/Katri.jpg" />
  <figcaption>Divvuns taleteknologiekspert Katri Hiovain-Asikainen. Foto: PRIVAT</figcaption>
</figure>}

I tillegg til den lulesamiske talesyntesen har utviklerne kommet med en ny, forbedret og mer tilgjengelig versjon av den nordsamiske talesyntesen.

## Har overlevd fornorskningen

Vi har allerede begynt å kommunisere muntlig med maskinene vi omgir oss med, og dette kommer til å bli mer og mer vanlig. Nå når datamaskinen kan snakke samisk, trår de samiske språkene for alvor inn i den taleteknologiske tidsalder.

– De samiske språkene har overlevd fornorskningen fordi vi har snakket språkene med familiene våre i private hjem. I dag får apparaters språk større og større plass i slike sammenhenger, sier Inga Lill Sigga Mikkelsen, overingeniør i Divvun.

– Hjemme hos oss snakker jeg allerede med Siri på iPhone, en Sonos-høytaler og i bilen min, på norsk og engelsk. Det er ganske skummelt med tanke på at de samiske språkene må brukes for at de skal høres i fremtiden, men så får disse dingsene meg til å snakke andre språk hjemme hos meg selv. Derfor er en lulesamisk talesyntese et stort skritt i riktig retning og en utvikling som gir meg håp for fremtiden, fortsetter hun.

Hun snakker selv lulesamisk.

## Tre kunstige lulesamiske stemmer

Sander Andersen, Sigmund Johnsen og Britt Inger Sikku har bidratt til prosjektet ved å gi sine stemmer til den lulesamiske talesyntesen. I talesyntesen kan man velge mellom hvilken kunstig stemme man vil høre, så når datamaskinen nå kan snakke lulesamisk, vil den høres ut som en av disse tre.

– Sander, Sigmund og Britt Inger har alle gjort et viktig arbeid for det lulesamiske språket, og nå vil deres stemmer bli med oss inn i fremtiden, og slik også bli hørt og brukt av nye generasjoner lulesamisktalende, sier Mikkelsen.

{<figure>
  <img src="/static/images/blogs/IngaLill.jpg" />
  <figcaption>Inga Lill Sigga Mikkelsen, overingeniør i Divvun. Foto: UIT</figcaption>
</figure>}

## Ny versjon av nordsamisk talesyntese

Den første nordsamiske talesyntesen ble publisert i 2015 i samarbeid mellom Divvun og Acapela. Nå er denne blitt forbedret med en ny versjon. Den nye versjonen har fått bedre lydkvalitet og uttale, og den er mer behagelig å høre på.

Men det viktigste er kanskje at denne versjonen vil være mye mer tilgjengelig for nordsamiske språkbrukere da den enkelt kan installeres i eget operativsystem, uten begrensninger og lisenskoder.

Den nye versjonen er utviklet helt med åpen programvare, og ny kode er utviklet og eid av Divvun-gruppa og UiT, og dermed også av Sametinget gjennom tidligere avtaler.

– Talesyntesen er en viktig komponent for muntlige dialogsystemer, og dermed en forutsetning for å lage lulesamiske versjoner av digitale assistenter man kan snakke med, sier Sjur Moshagen, leder for Divvun-gruppa ved UiT.

## Nyttig i språkopplæring

Samisk talesyntese vil gi store muligheter for bruk av samiske språk i nye sammenhenger. I språkopplæringen vil det være veldig nyttig med talesyntese, slik at elever kan høre hvordan språket uttales.

Om talesyntesen legges til i digitale ordbøker vil man kunne høre hvordan ordet man har lett etter skal sies. I tillegg vil det være nyttig i skriveopplæringa da elever kan lytte til tekster de selv har skrevet.

De nord- og lulesamiske rettskrivingene, eller ortografiene som de kalles, er bare litt over 40 år gamle. Det er derfor mange samiskspråklige som ikke har fått tilstrekkelig opplæring i å skrive og lese sitt samiske språk.

For Divvun er taleteknologi et viktig satsningsområde og i løpet av høsten lanserer Divvun også en sørsamisk stemme. Divvun er også godt i gang med arbeidet med talegjenkjenning, dvs at datamaskinen skriver det man sier, for både nord-, lule- og sørsamisk.
